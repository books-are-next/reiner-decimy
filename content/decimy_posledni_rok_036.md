---
title: DECIMY (Bonus tracks)
contentType: poetry
---




<section>

Byla jsi delikátní snítka bezu  
a já byl mlsná huba oře.  
Potom přišel výnos z konzistoře,  
a tak tě naposledy vezu…  
a pak mě vynášejí nafouklého z moře.

Jsem ozdoben solí tvých slz  
a šálem dlouhatánských řas, skrz  
které mne tvé oko vidí.  
Nebe je náhle plné lidí…  
Sluníčko v obzoru ulpívá.

</section>

<section>

Choval se galantně jako _Pán prstenů_,  
polibek na krajky a lehká úklona.  
Dřímal v svém pokoji, když cosi ťuklo na…  
Lenoro, jsi to ty? — Vystříkla na stěnu  
krev France Villona.

To byl jen drobný úlek a stíny,  
kvantová čísla a spiny —  
to si jen vymýšlím, prostě jen hloupě.  
Decima o krvi, mé dočasné doupě.  
Stejně v něm číhá kdos jiný.

</section>

<section>

Musím se zmínit o dráze této střely:

Je to noční střela, která letí… letí… letí…  
a hle: za jejím chvostem již bělá se — v rozpětí  
obratníků — den. Až do té chvíle bdělý  
jsem. Městem už voní levandule dětí.

Utíkám do postele, chvíli zdřímnu si,  
a v krátkém ranním snu mi Chittussi  
nakape smutek do očí.  
             Těsně před probuzením  
jsem na své svatbě, poprvé se žením —  
slánka padá ze stolu, roztříští se na kusy.

</section>

<section>

_K. B._

Ach, naše setkávání na rohu třetího světa!  
Všechno je náhle jiné u tebe v klíně,  
víno teplá u postele, a já opět slině  
tvého rozkroku poddávám se jako kostrbatá věta  
retu básníkově: tak tiše, tak _nepovinně_.

(A bílé ve tvých vlasech, když špatně zaměřím;  
toť rackové nad palubou lodě _Nevěřím_,  
kde mívám na tváři tvou sůl  
a navíc šimrávám tě štětkou vousů…  
Zmítají se ve vůni a u velikém jasu!)

</section>

<section>

_K. B._

Hlas v prdeli, tyhle stavy po chřipce,  
zapojil jsem do vlastního hrdla Mariah Carey,  
abych Ti mohl říct, ó ano, _sorry_  
_I never told you_, že literatura nejkrásněji  
kvete v pařeništích romantických rozporů  
a těch že ve mně nět.  
Chtěl bych Ti říct_, sorry I never told you  
_a konečně všechno vyjevit, přinést na  
podnose, jenže já vždycky všechno  
řekl hned, víš, že Tě chci, co k tomu dodat?

</section>
