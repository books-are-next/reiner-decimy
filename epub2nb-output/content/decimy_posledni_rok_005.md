---
title: DECIMY (1992–1995)
contentType: poetry
---




<section>

Hosty své večerní odvádí do ticha,  
vězte však: není to nikterak snadné.  
Ticho je v moři, úplně na dně,  
kde prosím musí se nedýchat —  
a při tom pěvec náš poněkud zvadne.

Daleko raději hrouží se do břicha,  
vychutná ticho, jež rychle se zadýchá,  
ticho, jež křičí i za dne.  
Nástroje tasí pak velice ladné…  
(K ústům rád přikládá u hradeb Jericha.)

</section>

<section>

_Kamile Bělunkové_

Vlásek po vlásku tě uklízím ze života,  
zákeřných tenat je pořád plná postel.  
Mám čas na práci, klid na čtení, přicházejí hosté —  
to všechno ukládám s šetrností Skota  
a přesto můj dluh roste…

Přiložím ještě někdy rty k okraji číše,  
která se chvěla mezi tvými prsty? Ach, spíše  
budu jen vzpomínat, jaká to byla kanonáda,  
když tebou vystřelené broky zasáhly má záda  
a bolest pronikla až k míše…

</section>

<section>

Obléknu kabát, vyjdu z bytu,  
venku je chladno, ale jde to.  
Potkávám bryčku, v níž odjíždí léto.  
Míjí mě tramvaj, a já v duše skrytu  
doufám, že to někde spletou,  
nějaká výhybka, nějaký Vyšší Kdos,  
někdo, kdo můj los  
drží pevně v ruce.  
Někde to spletou a já nebudu nucen  
otáčet tělo své kolem nových os.

</section>

<section>

_Jitce Lit_

Ráno sedlo na troleje,  
z hlubin spánku procit’ sad.  
Padal jsem — a nedopad’…  
(Proč jitřní čas tak zeje  
a mnou tu cloumá chlad?)

Stáli jsme přede dveřmi,  
říkala jsi: „Ještě nehřmí.“  
Pak ses ptala: „Pláč, nebo smích?“  
Ale já se nenamích’  
a řekl jsem ti: „Věř mi.“

</section>

<section>

_J. L._

Počítáš se mnou, až půjdeš do nebe?  
Kdo ti podrží dveře, sundá kabát?  
Až staneš před branou, křehká a slabá,  
budeš se rozhlížet po někom od VéBé.

Ale kam se na tebe budou všichni hrabat,  
když s tebou do nebe půjdu já?!

(Můžeš mě vydávat za _svojho uja_,  
tak jako v květnu ’91 v Grossetu,  
kdy v bezmezné touze po letu  
hltal jsem všechny tvé temnější stránky.)

</section>

<section>

_K. B._

Je noc. A do tmy zpívá Mark Hollis,  
že, baby, _life is what you make it…  
_kdežto pošťák Bezruč razil za časů: _prs měj kryt_  
_krunýřem ocelovým_. A naše polis  
tě, Kamilko, žádá o totéž: „Měj kryt  
svůj prs, ne-li krunýřem, tedy přinejmenším  
bílou prvosenkou, _aby si žádnej nevšim’_,  
jakých vnad tenata kladeš svému sýčku.“  
Ten tu ve tmě čichá k voňavému tričku,  
sám… tedy bez těla, jež jistě… ale ne vším!

</section>

<section>

Hořavy v oknech Kampeličky spoří,  
seno je malátné. Po římse vraník  
táhne kočku. Podoben sani  
jazyky pěti laskám tu Dořin  
klín, jenž mi straní.

Snadno se klame letním dřímotám,  
nechci se zakuklit, proto se odmotám,  
do Dory dolíku vklouznou mé prsty.  
(Dora: „Pojď honem skrz, ty…“)

Pálíme v klíně si slaměný chrám.

</section>

<section>

_Mé múze_

Popíjím čaj a probírám náměty,  
sémě, jímž potřísním příští své sloky.  
Takhle to kolem se třísním už roky,  
a roky se tě ptám… ale ty  
nemáš čas: Ty sázíš do hlav _bróky!  
_Mohl bych jmenovat, ale nebudu,  
nechci ti dělat ostudu  
a ani reklamu.  
Jenom si nehraj, prosím tě, na dámu,  
sic pudu bydlet zas do sudu!

</section>

<section>

Ta stará vypadá pořád celkem mladě.  
Sukni si převléká, chystá se domů.  
(Ivan Wé řekl by do Mů.)  
Trošku se skloním a mám ho až k bradě —  
půjde to _bezpečně_ — i bez kondomu!

Pomalu píšu jak můj milovaný Hásek  
(neměl jsem to říkat, teď jsem se zasek’).  
Co by tak napsal o té staré v okně?  
_„Na prahu jari ešte raz sa podkne,  
kto volal jeseň s malou silou v hlase.“_

</section>

<section>

_Petře Michaličkové_

Je mi smutno po té Angličance,  
seděla vedle mne na pohřbu mého dědy.  
Řečištěm Vánoc mé oči jak dva ledy,  
to náhlé ticho vprostřed tance,  
když s dalším mrtvým se vedem „na jehnědy“…

Semínka slunečnice plovou na mé dlani,  
do toho přijde psaní z Albionu —  
a jako kane k zemi mé semeno i s krví  
mladičké nebožky, tak snášejí se hebké brvy  
v průběhu dlouhého, zimního honu.

</section>

<section>

_Mirce Havlíkové_

Stojím tu v kalhotách mrtvého kamaráda.  
Je půlnoc. Hudba dohrála a jen  
od sousedů zdola zní hluboké táhlé sténání  
nové dívky doktora Peška.  
Jinak je ticho, ani ploutev nad hladinou.  
Vzpomněl jsem si přitom na tebe, Mirko,  
na náš pronajatý byt, na naše hádky.  
Rád bych tě slyšel, ale telefonní dráty  
míří do tmy a tam se mi ztrácejí…  
Jdou jako kořeny hlouběji do země.

</section>

<section>

_J. L._

Budou mne zváti — lolitky, zaječice —  
ku zření dětského smilstva a plachosti.  
Budou mi činiti po těle zadosti  
zbrklými rety. Budou, klečíce,  
rýti do mé lávky zubama bolestný akrostich.

Dříve však nežli jej v lávce mé zůstaví,  
dříve než propadnou zezadu katovi,  
prach na ochoze roztočí se do spirály —  
a bludný mikrocyt zas přivede tě z dáli:

Pro tebe hořím ich, rudý zlata vích!

</section>

<section>

_J. L._

Z kamenných nástrojů svívá vítr prach,  
alt arkýřů, výlohou náhle pluje tvoje čelo.  
Pořád to dítě, jež tak zarputile chtělo  
házet na zeď světa hrách? Dokonce šířit strach.  
Ó dávno, dávno ne. Už dávno změkčil tě: _mélos_.

Už jsem tě vytepal do podoby Aramise.  
Teď chci jen — nežli mne zavane pouštní písek —  
být tady pro průniky tvého kordu,  
aktivně účasten. Být krásná oběť velikého mordu.  
Polapen při každé z tvých čistek…

</section>

<section>

_J. L._

Karneval, ještě karneval, a potom pá, buď zdráva —  
(„Ještě tě mám, ještě mi vpadáš mokrým klínem do zad.“)  
toto jsou krajiny, v nichž bloumám jako nomád,  
jež šumí, vlní se, kde však sémantická tráva  
tvých výkřiků podivně sesychá, kroutí se a zmírá.

Mezi námi moře a vzduch. Proplout, proletěti —  
(„Všechny tvé dívky mohou být bezmála mé děti!“)  
mávat a minout… a tak už, dnes večer, konečně sbal  
co je mé. Pošli to na můj konec světa. („Karneval?  
Ne. Roky míří kupředu, od desíti k pěti…“)

</section>

<section>

Jsi-li shánčivý a přičinlivý, alespoň trochu,  
pak jistě vesel vrátíš se mi z vřavy.  
A protože tě znám, je už teď čas myslet na oslavy,  
na to jak rožni se selaty zaplníme plochu  
a budeme se smát… jako by šlo ještě něco spravit.

Budeme pít a budem z vína hýkat,  
budeme chránit svoje děti chabou mříží z lýka,  
a potom konečně si řeknem, že je pozdě,  
že je vampýr na kříž přibit, povzdech,  
a já sama ve snu: Prsty noci uchopená klika.

</section>

<section>

_Simoně Cahové_

Teď když mám napnutou pleť batolete,  
_pochválen buď Sebamed_, a ne báby stoleté,  
když terče hvězd jsou v jeden slity  
a Čert vzal všechny jehovity,  
již bloumali tu po domech —  
             teď rýsuje se šance.  
Ptám se jí naposled: „Osobo, máte thé?“  
(„Proč vy mě, osobo, tak ráda matete?“)

„Martínku,“ říká mi, „nematu, neblázni!“  
„Nebo tě seberou, pojedeš do lázní!“

Však trvalý brek ještěrek  
             horší protuberance.

</section>

<section>

Projdeš se, Haničko? Pojď.  
Vezmeme zápalky do tmy u kostela  
a až po desáté dozní souhra zvonů znělá,  
ukážu ti, že i chrámová loď  
má svoje bukanýry. A že v podpalubí děla!

Jedno z nich míří ti teď přímo na pupík.  
(Na pupík toho, kdo se snad už svlík’?)  
Naoko volám: „Stůjte při nás všichni bozi!“

(Však za kulisou na otavách pasou se leč kozy…  
Ten chrám panny Rejčky byl jen starej trik.)

</section>

<section>

_Ivanu Blatnému_

Ach štíhlá vázo holuba, žalostná svým  
sisyfovským stáním na římsách a v okapech!  
Tak jako já máš ten pech,  
že na záda ti padá kalný déšť vteřin a dým  
z městských krematorií.  
             Ale až po létech  
slzy pozůstalých Brno omyjí,  
až už mně nepůjdou ženy po pyji,  
protože budu v zemi celý trouchniv,  
až myšlenky mé budou oděny v _sukno niv_,  
pak z tebe — to si piš! — se ještě rádi napijí.

</section>

<section>

Dopil jsem vavřince, polkl sliny sladké.  
Měsíc plul pomalu ve tvém vlhkém žlábku.  
Spatřil jsem v tobě hvězdu jako v jabku.  
Byla jsi rozpitvaná. Četl se Handke.  
Ráno jsem v posteli našel čísi lebku.

To u nás ve vsi zastřelili koně.  
Noc, miliony hvězd, stromy třásly se vonět,  
a to byl čas, kdy Potěrbjanské Selo  
propouštělo do nebes. (Tenkrát se ještě smělo  
zakopávat pod jabloně.)

</section>

<section>

Witek Lutoslawski: „Fuj, tady je hic!“  
(Řek’ údajně, když skládal Koncert wiolonczelowy.)  
Ale kdo ví?  
(Taky prý tloukli půlnoc a na bledý půlměsíc  
prý útočily sovy.)

A jindy: „Več doufati?!“ zaržál Lucifer.  
Ale nebylo by fér,  
kdybych tvrdil, že slyšel jsem to na své uši.  
Jediné, na co dám duši,  
že z nozder noci tenkrát ukapával thér.

</section>

<section>

Bouchly dveře. Odešla Nostalgie —  
a už mi nevystrojí, jak dříve vystrojila.  
(Pyžámko v lila,  
na kamenech noci líhala jak zmije… )  
K Charybdě lásky holt patří lásky Skylla.

A odtud nikdo nevyvázne zdravý.  
Vzpomínky, ptáčci hraví,  
nepřiletí víc na kolísavou snítku  
stále kratších dní. (Viděl jsem Jitku:  
za nocí voraři Oravou ji plaví.)

</section>

<section>

Myslím zas na kořínky  
obalené váčky slepené hlíny —  
v hlubokém hrobě pod tvými mini.  
Pluji tvou dělohou se svými mřínky,  
abych hned uviděl všechny své syny.  
Jenomže ty jsi na mě zlá,  
někam jsi zalezla  
a mě opět jala lítost…  
Ale teď už vážně dost:  
Syna nemám. Mám starýho kozla.

</section>

<section>

Stejně se obracím, ač neměl bych:  
tu kštice hořícího lesa,  
tu Panna, která v ohni plesá —  
a ke všemu i bernardýní čich.  
(Vrací mi vůni pressa,  
které jsme spolu vůbec nepili.)

Na startu zamával fanynkám Claude Killy,  
teď klouže dolů po sněhu:  
pomalé obloučky… připrav se na něhu…  
… až jednou dorazíš k cíli.

</section>

<section>

Vidím tvá červená ústa rozesmátá,  
leží v nich pepř a máta.  
Přicházím k tobě krokem pomalým,  
plovu jak pára a dým;  
já jsem tvůj čaj, a ty jsi má pátá.  
Pohleď, chrást světa  
vyrůstá tu. Neboť je pět a  
všechno trochu oněmělo.  
Soumraku laurem zdobí moje čelo  
bzučící vestálka ghetta.

</section>

<section>

Mrská léta brouk v louži trav a stromů,  
rybí ale trh nevyveden z míry. Neb jesti ďas,  
jenž pachem svým a hleny způsobuje třas  
citlivek. Já pouze pevněji sevřu rukojeť idiomů,  
že jeden _tloukl špačky_ a jiný _ubil čas_.

Bufeťák s rybí hlavou prchá tlusté robě,  
a všechna předsevzetí zas na veliké skobě  
(jako šrůtka, jako štangle, jako viselec).  
Jesti ten úprk náhle makabrózní věc:  
Zářivý šperk, jenž krášlí kosti v hrobě!

</section>

<section>

_Jiřině Kristové_

Měkkých letních rezonancí voda tiše plyne,  
nechám ji téci — a jdu zavolat Ině.  
Hovoříme spolu třiatřicet stříbrných minut,  
potom zas létací koberec svinu  
a pomalým krokem odcházím do kuchyně.

Otočím kohoutkem, rozhostí se ticho  
nad celou galaxií pánví, kastrolů a uch.  
Průhledných ráčků vyhynulý druh  
sune se pozadu míchou  
zteplalého vzduchu.  
            (Hromádka v lebce mé plná zlatých much.)

</section>

<section>

Přijel jsem ráno, a jsem tu na zapřenou.  
Neví to Kamila, Petra ani Ina.  
Skelným knůtkem deště sobota vzlíná —  
čili jest prší, mraky se ženou,  
relátko v mozku mém nečekaně spíná.

Není to básnění, je jen síla zvyku,  
slovní terapie (místo pohlavního styku).  
Na útlou hromádku hrnu černá smítka:  
že o mně nyní ví jediná Jitka  
(plující nebem zpět k Atlantiku).

</section>

<section>

Světla vozu, hučivé tření nočních pneumatik o asfalt.  
Nade mnou hrad Bítov, tisíc let rozpuštěných v půdě,  
anděl zachyt’ faráře Tallhoffera, právě vyrážíme  
v maringotce citů a nálad na nějaké nové místo,  
pneumatiky vzdychají temně jako vzdálený splav.

Probuzen, ráno scházím stezkou dolů k vodě,  
rybáři hledí na kolébání splávků, lhostejní  
k tajemství říční hladiny, již nikdy zcela neprostoupíme.  
Neprostoupilo ji zcela ani nahé bílé tělo jisté Ireny,  
tělo z křišťálového studu, ale jen zpočátku…

</section>

<section>

Ticho žebrá v noci. A ta natažená ruka,  
ty prsty na mé mošně vzbouzejí pocit,  
že tu sám Genius Loci  
stoupá ke mně po schodech, že zaťuká  
a vtiskne mi kostlivý polibek vroucí.

Dívky, své převleky, ukryji ve skříni.  
Za okny Halloween, rozžíhám pod dýní,  
za mě se Brno nebudeš stydět!  
Jsem tvůj první syn, tvůj stý děd —  
držím tě v zubech jak velikou němkyni.

</section>

<section>

Zavoněl koks, na stránkách Šlaráfie  
bájná, ale nad námi doly plné uhlí.  
Skřípění lopaty ze špinavého dvora, truhlík  
s azalkou, s trochou býlí. Bije  
kovové srdce do tkaniny zvonu.  
             Rafije ztuhly.  
Sedm hodin, a pěkně přituhuje.  
Venku koulovačka, a o tu hru je  
zájem: chlapci se trefují do mezičasů —  
dívky si je zaplétají do vlasů,  
piští — želízko smrti se kuje.

</section>
